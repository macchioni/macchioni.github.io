---
author: leibniz
comments: false
date: 2015-05-17
layout: post
title: Instant Articles, c’è un giornalista nella mia timeline
description: Facebook vuole rendere veloce la lettura nelle news dentro le sue pagine. Ecco perché gli editori devono crederci.
published: true
categories:
- journalism
tags:
- Instant Articles
- Dave Winer
- content
- Buzzfeed
---


![instant-articles](http://leibniz.me/images/vault/1-Article.jpg)

L'altro giorno Dave Winer, il programmatore guru con il pallino dell'informazione, [ha scritto](http://scripting.com/2015/05/13/howToHaveAFuture.html) una cosa difficilmente contestabile: 

>Il mondo del giornalismo è in piena crisi depressiva perché ha appena capito qualcosa che sapeva già da anni: il suo sistema di distribuzione appartiene all'industria tecnologica.

Il motivo è l'annuncio finalmente ufficiale - abbastanza disruptive - di Facebook, che ha creato [Instant Articles](http://instantarticles.fb.com/), una piattaforma per editori che vogliono pubblicare articoli con ricchi contenuti multimediali direttamente sul Social Network. Immaginate una via di mezzo tra un Medium, la storia [Snow Fall](http://www.nytimes.com/projects/2012/snow-fall/#/?part=tunnel-creek) del New York Times del 2012 e io vi ci metto anche [Venuto dal futuro](http://www.ultimouomo.com/venuto-dal-futuro-gareth-bale/) dell'*Ultimo uomo* perché loro sono bravi.

Come funziona Instant Articles è scritto un po' dappertutto, ma fondamentalmente va così:

- Fb mette software, hosting e una piattaforma frequentata da "biliardi" di persone che ormai s'informano praticamente solo lì.
- Fb assicura caricamenti veloci di elementi multimediali fighi.
- Fb permette agli editori di decidere: in mezzo agli articoli mettete la pubblicità voi (e sarà tutta vostra) oppure vi aiutiamo noi (e prendiamo una fetta).
- Si parte non con piccoli esperimenti pilota, ma con i big numbers dell'informazione online: *NY Times, National Geographic, Buzzfeed Guardian, Bbc*, eccetera. 

####L'era del post-traffico
Perché Winer parla di crisi depressiva quando a prima vista questa sembra un'opportunità? Perché **i media hanno ceduto l'infrastruttura distributiva dell'informazione alle aziende tecnologiche**. Ora dipendono dal traffico degli utenti verso le loro pagine (più pagine viste=più pubblicità), ma hanno perso la capacità di indirizzarlo, delegandola a motori di ricerca, network e algoritmi più o meno onesti. I grandi si adeguano a questo mondo, i piccoli cercano di far quadrare i bilanci comprando traffico finto in giro. 

![](https://c1.staticflickr.com/9/8121/8692674197_dfe483a927_k.jpg)

In America, complice la diffusione planetaria dell'inglese, ci sono "testate" per le quali questo non è un problema. Buzzfeed, per esempio, **vive abbondantemente fuori dalla sua home page**, ma su Google, YouTube e Facebook. Il suo modello di business nel medio periodo quasi supera il concetto di click per pagina. L'importante è avere un (grosso) pacchetto di follower per ogni piattaforma. Perché l'obiettivo, come i "vecchi" giornali che usavano il numero di abbonati (a prezzi vantaggiosi) per aumentare il dato diffusione di fronte agli inserzionisti, ora è **vendere grossi numeri di lettori alle piattaforme di distribuzione**. L'audience potenziale di queste ultime ti aiuta a restare rilevante, la loro tecnologia resta qualcosa di ottimizzato per la quale non avresti budget, se in uno dei futuri possibili. 

####Siamo flussi d'informazioni, non giornali
Se siamo nelle mani delle tech-companies è perché queste sono **nate per gestire i flussi e aggregare le persone**. Questa aziende riescono a fare in forma estremamente efficiente e con scalabilità impensata prima quello che nel piccolo mondo vecchio era il pane delle imprese editoriali. 
**Ora agli editori resta il contenuto, una base di lettori fedeli (ma è un capitale che si sta erodendo), qualche firma, un mucchio di brand, una presunta professionalità nel selezionare le notizie, vagliarle e confezionarle**. Però, ogni giorno c'è una grande testata che va dietro a notizie come [lo zio di Kim Jong-un sbranato dai cani](http://www.ilpost.it/2014/01/04/corea-zio-kim-jong-un-sbranato-branco-cani/), non so quanto durerà. E comunque, come dice Rafat Ali, di Skift: [se sei nella media, preparati a morire](http://digiday.com/publishers/digiday-podcast-age-disposable-media/):

>The middle market is dead. This is true in the newspaper industry. Back then, 20 million uniques used to be large; now that’s midsize. Agencies won’t look at you seriously. The middle, if you’re a generalist, is dead.

[Jon Steinberg](http://digiday.com/publishers/future-digital-publishing-like-cable-tv/), l'amministratore delegato lato America del *Daily Mail* (che non sarà il *Guardian*, ma a livello di traffico e influenza su vecchi e nuovi media, chapeau), appartiene alla categoria degli "spregiudicati". Lui dice: **pubblicare attraverso le piattaforme, tutte, usando linguaggi differenti, non è il futuro del nostro business. È il presente**. Anzi, una cosa che possono fare gli editori è evitare che una piattaforma prevalga sull'altra.

>All these knocks you see out there on these different platforms are missing what the opportunity is. The opportunity is you can create a lot of engagement, a lot of content that works, and you can monetize. 

E forse, anche se odiate il giornalismo del *Daily Mail*, ha ragione. In fondo, se Facebook Articles è uscito adesso, non stiamo più parlando di futuro, ma di presente.