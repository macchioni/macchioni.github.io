---
author: leibniz
comments: false
date: 2014-11-19
layout: post
title: 14 città di corsa nel 2014 
description: Nel 2014 ho fatto running in 14 città diverse. Da Milano a Brighton ecco la lista dei luoghi che ho visto correndo.
published: true
categories:
- running
tags:
- nikeplus
- corsa
- new year’s resolution
---
![](http://leibniz.me/images/vault/brighton.jpg)

Sulla spiaggia di Brighton - latitudine 50°49' N, longitudine  0° 7' W - ieri mattina la temperatura era di circa 9° centigradi. Le città di Brighton e Hove, amministrativamente unite dal ’97 e distanti da Londra circa 85 chilometri, contano 273.400 abitanti e vengono visitate da 8 milioni di turisti l’anno. Un figlio di Brighton degno di nota è [Steve Ovett](https://it.wikipedia.org/wiki/Steve_Ovett), il mezzofondista che nel 1980 vinse l’oro olimpico a Mosca chiudendo gli 800 metri in 1'45"40 e che ora, in riva al suo mare, può vedere la statua che la città gli ha dedicato prima di andarsi a mangiare una coppetta di granchio al vapore da uno dei pescatori che stazionano fronte spiaggia. Ma di tutte queste cifre, da ieri per me Brighton è un altro numero: il 14. 

Forse diventi davvero “un runner” quando cominci a sfidare te stesso nei modi più improbabili. Di quelli a derisione assicurata almeno quanto i brani delle playlist che ascolti mentre corri. Un classico? Quelli che decidono che percorreranno [2014 chilometri nel 2014](https://www.nike.com/community/en_US/communities/2014IN2014). Vuol dire, su per giù, 5,5 chilometri al giorno. Ma, soprattutto, una media di 2 ore libere ogni giorno per corsa, ginnastica, doccia, spostamenti vari. Trovarle mica è facile.

La mia sfida ridicola quest’anno è stata diversa. **Correre in 14 città diverse nel 2014**: `Milano`, `New York`, `Londra`, `Roma`, `Trieste`, `Viareggio`, `Santa Marinella`, `San Venanzo`, `Pavia`, `Verona`, `Ferrara`, `Novara`, `Monza`, `Brighton`.  

Ora, questo sarebbe il momento in cui si manifesta la Rivelazione. Che cosa avrò mai scoperto raggiungendo questo mio buon proposito? Che mente e corpo insieme sono capaci di tutto? Che un paio di scarpe da corsa in più non stravolge nessun bagaglio? Che darsi delle scadenze aiuta poi a rispettarle? Che se fissi prima un obiettivo, poi lo hai a portata di mano? No, niente Rivelazione. Chi corre sa solo una cosa: che è meglio continuare a farlo.